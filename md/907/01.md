# درس هفدهم: فرهنگ

> 1. فرهنگ چیست؟ شما چه برداشتی از واژهٔ فرهنگ دارید؟

## فرهنگ، شیوهٔ زندگی

به طور کلی، فرهنگ یک جامعه شیوهٔ زندگی آن جامعه است. آیا تاکنون به شیوهٔ زندگی جوامع مختلف دقت کرده‌اید؟ افراد یک جامعه برای زندگی در کنار هم از شیوه‌های مشترکی استفاده می‌کنند. آن‌ها در چگونگی برقراری ارتباط با یکدیگر، آداب و رسوم و پوشاک و تغذیه، باور‌ها و اعتقادات، قوانین و مقررات، نحوهٔ استفاده از محیط طبیعی و... اشتراکاتی با هم دارند.

جامعه بدون فرهنگ وجود ندارد و فرهنگ هم بدون جامعه به‌وجود نمی‌آید.

> 2. اگر اعضای خانواده‌تان برای زیارت یا سیاحت به کشور‌های همسایه یا سایر کشور‌ها سفر کرده‌اند؛ بگویید در هنگام گفت‌و‌گو از خاطرات سفر به چه نکاتی دربارهٔ شیوهٔ زندگی مردم آن کشور‌ها اشاره می‌کنند؟
> 3. اگر دربارهٔ شیوهٔ زندگی یک جامعه در سایر مناطق جهان کتابی خوانده‌اید یا فیلمی دیده‌اید، نکته‌هایی از آن را برای هم‌کلاسی‌هایتان توضیح دهید.

## فرهنگ آموختنی است

فرهنگ پدیده‌ای آموختنی است؛ یعنی از طریق ژن به ارث نمی‌رسد بلکه از راه آموزش و تربیت از نسلی به نسل دیگر منتقل می‌شود. به همین دلیل، فرهنگ را آگاهی و اندیشهٔ مشترک اعضای یک جامعه نیز می‌گویند.
